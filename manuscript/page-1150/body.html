<div class="leaf "><div class="inner justify"><p>且說那驛丞整了衣冠，徑入城中五鳳樓前，對黃門官道：「我是迎陽館驛丞，有 事見駕。」黃門即時啟奏。降旨傳宣至殿，問曰：「驛丞有何事來奏？」驛丞 道：「微臣在驛，接得東土大唐王御弟唐三藏，有三個徒弟，名喚孫悟空、豬悟 能、沙悟淨，連馬五口，欲上西天拜佛取經。特來啟奏主公，可許他倒換關文放 行？」女王聞奏，滿心歡喜，對眾文武道：「寡人夜來夢見金屏生彩艷，玉鏡展 光明，乃是今日之喜兆也。」眾女官擁拜丹墀道：「主公，怎見得是今日之喜 兆？」女王道：「東土男人，乃唐朝御弟。我國中自混沌開闢之時，累代帝王， 更不曾見個男人至此。幸今唐王御弟下降，想是天賜來的。寡人以一國之富，願 招御弟為王，我願為后，與他陰陽配合，生子生孫，永傳帝業，卻不是今日之喜 兆也？」眾女官拜舞稱揚，無不歡悅。</p><p class=" stretch-last-line ">驛丞又奏道：「主公之論，乃萬代傳家之好。但只是御弟三徒兇惡，不成相貌。」</p></div> </div>