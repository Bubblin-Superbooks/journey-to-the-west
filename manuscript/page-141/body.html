<div class="leaf "><div class="inner justify"><p>紫紋嬌嫩寰中少，緗核清甜世莫雙。</p><p>延壽延年能易體，有緣食者自非常。</p><p>佛祖合掌向王母謝訖。王母又著仙姬、仙子唱的唱，舞的舞。滿會群仙又皆賞 讚。正是： 縹緲天香滿座，繽紛仙蕊仙花。玉京金闕大榮華。異品奇珍無價。對對與天齊 壽，雙雙萬劫增加。桑田滄海任更差。他自無驚無訝。</p><p>王母正著仙姬、仙子歌舞，觥籌交錯，不多時，忽又聞得： 　　　　一陣異香來鼻噢，驚動滿堂星與宿。 　　　　天仙佛祖把杯停，各各抬頭迎目候。 　　　　霄漢中間現老人，手捧靈芝飛藹繡。 　　　　葫蘆藏蓄萬年丹，寶籙名書千紀壽。 　　　　洞裏乾坤任自由，壺中日月隨成就。 　　　　遨遊四海樂清閑，散淡十洲容輻輳。 　　　　曾赴蟠桃醉幾遭，醒時明月還依舊。 　　　　長頭大耳短身軀，南極之方稱老壽。</p></div> </div>