<div class="leaf "><div class="inner justify"><p>天災苦困遭磨折，人事淒涼喜命長。</p><p>若得英雄重展掙，他年奉佛上西方。</p><p>又詩曰：</p><p>伏逞豪強大勢興，降龍伏虎弄乖能。</p><p>偷桃偷酒遊天府，受籙承恩在玉京。</p><p>惡貫滿盈身受困，善根不絕氣還昇。</p><p>果然脫得如來手，且待唐朝出聖僧。</p><p>畢竟不知向後何年何月方滿災殃，且聽下回分解。</p><p>第八回 我佛造經傳極樂　觀音奉旨上長安</p><p>試問禪關，參求無數，往往到頭虛老。磨磚作鏡，積雪為糧，迷了幾多年少。毛 吞大海，芥納須彌，金色頭陀微笑。悟時超十地三乘，凝滯了四生六道。誰聽得 ，絕想崖前，無陰樹下，杜宇一聲春曉。曹溪路險，鷲嶺雲深，此處故人音杳。 千丈冰崖，五葉蓮開，古殿簾垂香裊。那時節，識破源流，便見龍王三寶。</p></div> </div>