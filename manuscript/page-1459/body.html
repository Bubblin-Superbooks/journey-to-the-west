<div class="leaf "><div class="inner justify"><p>天色已晚。行者叫館使：「收了家火，多辦些油蠟，我等到夜靜時，方好製藥。」 館使果送若干油蠟，各命散訖。</p><p>至半夜，天街人靜，萬籟無聲。八戒道：「哥哥，製何藥？趕早幹事，我瞌睡 了。」行者道：「你將大黃取一兩來，碾為細末。」沙僧乃道：「大黃味苦，性 寒無毒。其性沉而不浮，其用走而不守。奪諸鬱而無壅滯，定禍亂而致太平。名 之曰『將軍』。此行藥耳，但恐久病虛弱，不可用此。」行者笑道：「賢弟不 知。此藥利痰順氣，蕩肚中凝滯之寒熱。你莫管我。你去取一兩巴豆，去殼去 膜，搥去油毒，碾為細末來。」八戒道：「巴豆味辛，性熱有毒。削堅積，蕩肺 腑之沉寒；通閉塞，利水穀之道路。乃斬關奪門之將，不可輕用。」行者道： 「賢弟，你也不知。此藥破結宣腸，能理心膨水脹。快製來，我還有佐使之味輔 之也。」</p></div> </div>