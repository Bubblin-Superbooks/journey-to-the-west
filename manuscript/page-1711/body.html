<div class="leaf "><div class="inner justify"><p class="no-indent  ">殿宇凋零倒塌，廊房寂寞傾頹。斷磚破瓦十餘堆，盡是些歪梁折柱。前後盡生 青草，塵埋朽爛香廚。鐘樓崩壞鼓無皮，琉璃香燈破損。佛祖金身沒色，羅漢 倒臥東西。觀音淋壞盡成泥，楊柳淨瓶墜地。日內並無僧人，夜間盡宿狐狸。 只聽風響吼如雷，都是虎豹藏身之處。四下牆垣皆倒，亦無門扇關居。 　　有詩為證。詩曰： 　　　　多年古剎沒人修，狼狽凋零倒更休。 　　　　猛風吹裂伽藍面，大雨澆殘佛像頭。 　　　　金剛跌損隨淋洒，土地無房夜不收。 　　　　更有兩般堪嘆處，銅鐘著地沒懸樓。</p><p class=" stretch-last-line ">三藏硬著膽，走進二層門。見那鐘鼓樓俱倒了，止有一口銅鐘，扎在地下，上 半截如雪之白，下半截如靛之青。原來是日久年深，上邊被雨淋白，下邊是土 氣上的銅青。三藏用手摸著鐘，高叫道：「鐘呵，你 也曾懸掛高樓吼，也曾鳴遠彩梁聲。也曾雞啼就報曉，也曾天晚送黃昏。不知</p></div> </div>