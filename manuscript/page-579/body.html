<div class="leaf "><div class="inner justify"><p class="no-indent  ">揚塵播土，倒樹摧林。海浪如山聳，渾波萬疊侵。乾坤昏蕩蕩，日月暗沉沉。 一陣搖松如虎嘯，忽然入竹似龍吟。萬竅怒號天噫氣，飛砂走石亂傷人。</p><p>大聖作起這大風，將那碎石，乘風亂飛亂舞。可憐把那些千餘人馬，一個個：</p><p>石打烏頭粉碎，沙飛海馬俱傷。人參官桂嶺前忙，血染朱砂地上。附子難歸故</p><p>里，檳榔怎得還鄉。屍骸輕粉臥山場，紅娘子家中盼望。</p><p>詩曰：</p><p>人亡馬死怎歸家，野鬼孤魂亂似麻。</p><p>可憐抖擻英雄將，不辨賢愚血染沙。</p><p class=" stretch-last-line ">大聖按落雲頭，鼓掌大笑道：「造化，造化。自從歸順唐僧，做了和尚，他每 每勸我話道：『千日行善，善猶不足﹔一日行惡，惡自有餘。』真有此話。我 跟著他，打殺幾個妖精，他就怪我行兇。今日來家，卻結果了這許多獵戶。」</p></div> </div>