<div class="leaf "><div class="inner justify"><p>光浮杯面寒無力，清映庭中健有仙。</p><p>處處窗軒吟白雪，家家院宇弄冰弦。</p><p>今宵靜玩來山寺，何日相同返故園？</p><p>行者聞言，近前答曰：「師父呵，你只知月色光華，心懷故里，更不知月家之 意，乃先天法象之規繩也。月至三十日，陽魂之金散盡，陰魄之水盈輪，故純黑 而無光，乃曰『晦』。此時與日相交，在晦朔兩日之間，感陽光而有孕。至初三 日一陽現，初八日二陽生，魄中魂半，其平如繩，故曰『上弦』。至今十五日， 三陽備足，是以團圓，故曰『望』。至十六日一陰生，二十二日二陰生，此時魂 中魄半，其平如繩，故曰『下弦』。至三十日三陰備足，亦當『晦』。此乃先天 採煉之意。我等若能溫養二八，九九成功，那時節，見佛容易，返故田亦易也。 詩曰： 　　　　前弦之後後弦前，藥味平平氣象全。 　　　　採得歸來爐裏煉，志心功果即西天。」</p></div> </div>