<div class="leaf "><div class="inner justify"><p>好猴王，辭了三藏，哨一聲，形影不見，早跨到豹頭山上。原來那城相去只有 三十里，一瞬即到。徑上山峰觀看，果然有些妖氣。真是： 龍脈悠長，地形遠大。尖峰挺挺插天高，陡澗沉沉流水急。山前有瑤草鋪茵， 山後有奇花佈錦。喬松老柏，古樹修篁。山鴉山鵲亂飛鳴，野鶴野猴皆嘯唳。 懸崖下，麋鹿雙雙；峭壁前，獾狐對對。一起一伏遠來龍，九曲九灣潛地脈。 埂頭相接玉華州，萬古千秋興勝處。</p><p>行者正然看時，忽聽得山背後有人言語。急回頭視之，乃兩個狼頭妖怪，朗朗 的說著話，向西北上走。行者揣道：「這定是巡山的怪物，等老孫跟他去聽 聽，看他說些甚的。」捻著訣，念個咒，搖身一變，變做個蝴蝶兒，展開翅， 翩翩翻翻，徑自趕上。果然變得有樣範： 一雙粉翅，兩道銀鬚。乘風飛去急，映日舞來徐。渡水過牆能疾俏，偷香弄絮 甚歡娛。體輕偏愛鮮花味，雅態芳情任卷舒。</p></div> </div>